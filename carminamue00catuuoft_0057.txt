1111]

LIBER. 25

Vt tecum loquerer, simulque ut essem.

At defessa labore membra postquam
Semimortua lectulo iacebant, 15
Hoc, iocunde, tibi poema feci,

Ex quo perspiceres meum dolorem.

Nunc audax cave sis, precesque nostras,
Oramus, cave despuas, ocelle,

Ne poenas Nemesis reposcat a te. 20
Est vemens dea: laedere hanc caveto.

 

LI.

Ille mi par esse deo videtur,
Ille, si fas est, superare divos,
Qui sedens adversus identidem te
Spectat et audit
Dulce ridentem, misero quod omnis 5
Eripit sensus mihi: nam simul te,
Lesbia, aspexi, nihil est super mi
Lingua sed torpet, tenuis sub artus
Flamma demanat, sonitu suopte 10
Tintinant aures geminae, teguntur
Lumina nocte.

 

LIb.
Otium, Catulle, tibi molestumst:

Otio exultas nimiumque gestis.

Otium et reges prius et beatas 15
Perdidit urbes.

 

LII.

Quid est, Catulle? quid moraris emori?
Sella in curuli struma Nonius sedet,
Per consulatum peierat Vatinius:

Quid est, Catulle? quid moraris emori?

 

